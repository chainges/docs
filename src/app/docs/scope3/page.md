---
title: Hva er Scope 3 i et klimaregnskap?
nextjs:
  metadata:
    title: Hva er Scope 3 i et klimaregnskap?
    description: Scope 3 dekker alle andre indirekte utslipp i en bedrifts verdikjede
---

## Kort forklart

Scope 3 dekker alle andre indirekte utslipp i en bedrifts verdikjede som ikke inngår i Scope 1 eller Scope 2. Dette inkluderer både utslipp fra oppstrøms aktiviteter (leverandører, transport, innkjøp) og nedstrøms aktiviteter (bruk og avfallshåndtering av produkter).

Med andre ord: Scope 3 er de utslippene som skjer som en konsekvens av bedriftens aktiviteter, men som ikke skjer direkte under bedriftens kontroll.

---

## Oppstrømskategorier i Scope 3

### 1. **Kjøpte varer og tjenester**

- Utslipp knyttet til produksjon av varer og tjenester som bedriften kjøper inn.
- **Eksempler:** Produksjon av råmaterialer, IT-utstyr, eller konsulenttjenester.

### 2. **Kapitalvarer**

- Utslipp fra produksjonen av større investeringer som bygninger, maskiner og utstyr.
- **Eksempler:** En ny fabrikk eller maskiner brukt i produksjonen.

### 3. **Drivstoff og energi (ikke inkludert i Scope 1 og 2)**

- Utslipp fra utvinning, produksjon og transport av drivstoff og energi som bedriften bruker.
- **Eksempler:** Utvinning og raffinering av olje brukt til egne kjøretøy.

### 4. **Transport og distribusjon (oppstrøms)**

- Utslipp fra transport av varer og materialer i verdikjeden, før de når bedriften.
- **Eksempler:** Transport av råvarer fra leverandører til bedriftens lager.

### 5. **Avfall fra operasjoner**

- Utslipp knyttet til behandling og håndtering av avfall som bedriften genererer.
- **Eksempler:** Deponi eller forbrenning av produksjonsavfall.

### 6. **Forretningsreiser**

- Utslipp knyttet til reiser som ansatte foretar for jobbformål.
- **Eksempler:** Flyreiser, togreiser eller bruk av hotell.

### 7. **Pendling til jobb**

- Utslipp fra ansattes daglige reiser mellom hjem og arbeidssted.
- **Eksempler:** Bruk av privatbil, kollektivtransport eller sykling.

### 8. **Leasede eiendeler (oppstrøms)**

- Utslipp fra drift av eiendeler som bedriften leaser fra andre, men som ikke dekkes i Scope 1 eller Scope 2.
- **Eksempler:** Leasede kjøretøy eller kontorutstyr.

---

## Nedstrømskategorier i Scope 3

Nedstrømskategoriene dekker utslipp som skjer etter at produktet har forlatt bedriften. Disse inkluderer:

1. Transport og distribusjon (nedstrøms).
2. Behandling av solgte produkter.
3. Bruk av solgte produkter.
4. Avhending av solgte produkter.
5. Driften av leasede eiendeler (nedstrøms).
6. Franchisevirksomhet.
7. Investeringer.

Scope321 fokuserer på oppstrømskategoriene, siden disse er de vi har kontroll over og kan påvirke. Nedstrømskategoriene er mindre kontrollerbare og bør kun ved noen anledninger rapporteres på. Innen finans, for eksempel, er det viktig å rapportere på finansierte utslipp som sier noe viktig om finansinstitusjonens prioriteringer. Se denne bloggartikkelen for mer informasjon om hvorfor det er viktig.

Ellers så mener vi at det kun skal rapporteres på nedstrømskategorier hvis det er en viktig informasjon om klimapåvirkningen bedriftens produkter har hos sluttbruker. Det vil således være om produktet bruker energi i bruksfasen på noen som helst måte og produktets design kan minimere denne energibruken. Gode eksempler er biler og elektriske artikler. Bedriften har og kan ikke ta ansvar for hvordan kunder bruker produktene nedstrøms. En god kilde til mer informasjon er [Principles and Content for Downstream Emissions Disclosures](https://www.hbs.edu/ris/Publication%20Files/24050_a306fe0b-38cf-4474-acae-7071a1b61a2d.pdf/).

Hvis bedriften ønsker å rapportere på vesentlige nedstrømskategorier i henhold til ovennevnte pprinsipper, er det mulig å legge dette til som enkelttransaksjoner hvor det beregnede utslippet legges inn og at det kommenteres i rapporten.

---

## Hvorfor er Scope 3 viktig?

Scope 3 utgjør ofte den største andelen av en bedrifts totale utslipp og gir en helhetlig forståelse av klimafotavtrykket. Det er også viktig for å identifisere områder hvor samarbeid med leverandører og kunder kan bidra til betydelige utslippskutt.

---

## Hvordan redusere Scope 3-utslipp?

### 1. Samarbeid med leverandører

- Velg leverandører som har lavere utslipp i sin produksjon.

### 2. Sirkulær økonomi

- Gjenbruk, resirkulering og redesign av produkter for å redusere avfall og materialbruk.

### 3. Effektiv transport

- Optimaliser transport- og distribusjonskjeder for å redusere utslipp.

### 4. Ansattengasjement

- Oppfordre ansatte til miljøvennlige reisealternativer, som sykling eller bruk av kollektivtransport.

---

Scope 3 gir en fullstendig oversikt over utslipp i hele verdikjeden, både oppstrøms og nedstrøms. Selv om det kan være krevende å kartlegge, er dette en nøkkel til bærekraftig drift og klimakutt.
